---
title: Een groene website
color: green
---

Groen is niet alleen goed voor je merk, maar ook belangrijker dan ooit. ICT is verantwoordelijk voor maar liefst 4,5% van al het energieverbruik wereldwijd. We moeten dus iets doen... maar hoe? Het lijkt simpel: Zorg dat je website minder energie verbruikt en zorg dat de energie die je verbruikt uit duurzame bronnen komt. Maar hoe realiseer je dat in de praktijk?

Laten we eerst kijken naar het energieverbruik. Hoe verbruikt een website stroom? Allereerst natuurlijk door het energieverbruik van de server, maar daarnaast ook door het energieverbruik van het apparaat van de bezoeker.

Laten we ons voor het gemak beperken tot de server, ofwel de computer die jouw website host. Hier hebben we immers als website-eigenaren de meeste controle over (wie betaalt bepaalt). Deze server staat dag en nacht aan om te zorgen dat je website altijd te bereiken is. Gelukkig staat op deze server niet allen jouw website, maar staan ook tientallen, of honderden andere websites. Hoe lichter je website, hoe meer websites er op een enkele server passen, des te minder servers je nodig hebt. 'Licht' gaat zowel over opslagruimte als over rekenkracht.

Website-eigenaren willen vaak dat hun website snel laadt vanuit elke plek op de wereld. Dit wordt onder andere ingegeven door Google, die snel ladende websites hoger in zijn zoekmachine toont. Op zich goed, omdat deze maatregel van Google lichte (en dus groene) websites bevordert, maar het heeft een minder groen neveneffect. Een gangbare oplossing voor het verkorten van de laadtijd is namelijk het gebruik van een CDN, oftewel een content delivery network. Een CDN is een netwerk van servers, die op strategische plaatsen in de wereld staan en die een kopie bevatten van jouw website. Dit is uiteraard niet heel groen, maar omdat er sprake is van een gedistribueerde belasting, passen er bij het gebruik van een CDN meer websites op een enkele server, wat het negatieve effect van de extra machines (grotendeels) compenseert.

Om [extreem hoge snelheden](https://www.usecue.com/blog/websites-that-load-instantly/) te krijgen zie je dat sommige website-eigenaren rekenkracht reserveren. Waar dit feitelijk op neerkomt is dat de server de hele dag niets staat te doen, zodat de server supersnel kan reageren wanneer er een verzoek binnenkomt. Dit is natuurlijk alles behalve groen. We zien dit terug in VPS en dedicated servers. Wanneer jouw website op een VPS of dedicated server draait is hij dus absoluut niet groen.

Tenslotte gaat het natuurlijk ook om de herkomst van de energie voor deze server(s). Komt deze uit hernieuwbare bronnen? En is dit echte groene stroom? Of is het groene stroom op basis van certificaten? Want [groene hosting is niet altijd zo groen als het lijkt](https://www.zaailingen.com/webhost-niet-zo-groen-als-lijkt/).

Ik bouw altijd lichte (en dus groene) websites, omdat ik wil dat mijn websites een hoge [Google score](https://www.usecue.com/blog/google-score/) hebben. Een leuke bijkomstigheid is dat een lichte website ook minder batterij van de telefoon of laptop van je bezoeker gebruikt. Wanneer je kiest voor shared hosting (dus geen VPS of dedicated server) in een groen datacenter en je kiest ervoor om geen CDN te gebruiken, dan heb je in mijn optiek een supergroene website. 

Is zo een supergroene website ook iets voor jou? Ik help je graag!
