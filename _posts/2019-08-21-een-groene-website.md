---
title: Een groene website
color: green
---

Groen is niet alleen hip maar ook belangrijker dan ooit. En het lijkt zo simpel: Zorg dat je website minder energie verbruikt en zorg dat de energie die het verbruikt uit duurzame bronnen komt. Maar hoe realiseer je dat precies in de praktijk?

Laten we eerst kijken naar het energieverbruik. Hoe verbruikt een website precies stroom? Allereerst natuurlijk door het energieverbruik van de server, maar daarnaast ook door het energieverbruik van het apparaat van de bezoeker.

Laten we ons voor het gemak beperken tot de server, ofwel de computer die jouw website host. Hier hebben we immers als website-eigenaren de meeste controle over (wie betaalt bepaalt). Deze server moet dag en nacht aanstaan. De website moet immers 24 uur per dag 7 dagen per week te bereiken zijn. De meeste hostingbedrijven beloven echter ook (bijna) 100% beschikbaarheid. Om dit waar te kunnen maken hebben ze vaak fail-over servers ingericht. Deze servers hosten een kopie van jouw website. Deze kopie wordt als het goed is vrijwel nooit opgevraagd, maar de server moet wel continu beschikbaar zijn voor het geval de originele server even niet reageert. Daarnaast willen website-eigenaren tegenwoordig vaak dat hun website snel laadt vanuit elke plek op de wereld. Dit wordt onder andere ingegeven door Google die snel ladende websites hoger in zijn zoekmachine toont. Op zich goed omdat deze maatregel van Google lichte websites bevordert, maar het heeft een niet zo groen neveneffect. Een gangbare oplossing voor het verkorten van de laadtijd is namelijk het gebruik van een CDN, oftewel een content delivery network. Een CDN is een netwerk van servers, die op strategische plaatsen in de wereld staan en die een kopie bevatten van jouw website. Wanneer een bezoeker jouw website opvraagt ontvangt hij deze van de dichtstbijzijnde server, wat de laadtijd aanzienlijk kan verminderen.

De kans dat voor jouw website niet één maar twee of misschien wel meerdere servers dag en nacht aanstaan is dus aanzienlijk. Het terugbrengen van het aantal servers dat jouw website host is een eenvoudige manier om je website groener te maken. Uiteraard gaat dat wel ten koste van de betrouwbaarheid en de laadtijd, maar je kunt je afvragen wat die ene dag in het jaar dat je website niet beschikbaar is, of die halve seconde extra laadtijd precies uit gaat maken voor je bedrijfsvoering.

Naast het aantal servers is ook de grootte van je website van belang. Het is immers niet zo dat een server maar één website kan hosten. Hoe lichter je website, hoe meer sites er op de server passen, des te minder servers je nodig hebt. Hierbij gaat het zowel om opslagruimte als om rekenkracht.

Groener is dus vooral lichter. Dit kun je bereiken door het gebruik van minder servers, minder code en minder extreme eisen aan de beschikbaarheid.

Daarnaast gaat het natuurlijk om de herkomst van de energie voor deze servers. Komt deze uit hernieuwbare bronnen? En is dit echte groene stroom? Of is het groene stroom met certificaten? 

Deze superlichte (en daardoor snelle en groene) site draait niet op een CDN, maar op een server in Amsterdam in een datacenter dat volledig draait op groene stroom.

Is een groene website ook iets voor jou? Ik denk graag met je mee.

