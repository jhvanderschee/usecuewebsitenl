---
title: Hosting is overal hetzelfde
---

De nieuwe campagne van Hostnet schudt de markt wakker met een simpele boodschap: Hosting is overal hetzelfde, service niet. 

Uit onderzoek onder 500 mkb’ers en zzp’ers, blijkt dat ondernemers niet veel begrijpen van hosting en de techniek hierachter. Hosting wordt gezien als een technische aangelegenheid (80%), waar het merendeel geen tijd aan wil besteden. Veel ondernemers zijn echter dagelijks afhankelijk van hosting. Als er zich een probleem voordoet, is de wens dat dit snel en efficiënt wordt opgelost.

Ik las bovenstaand bericht op Emerce en was gefascineerd door deze campagne. Ik geloof wel dat dat onderzoek klopt, maar de stelling van Hostnet is natuurlijk niet waar. Wat wil Hostnet nou eigenlijk met deze boodschap zeggen?

## Problemen voorkomen

Door te zeggen dat hosting overal hetzelfde is, lijkt Hostnet te beweren dat problemen niet te voorkomen zijn en dat iedere aanbieder hier evenveel last van heeft. Ik loop dagelijks tegen deze problemen aan, zoals ontbrekende SPF records, verkeerd geconfigureerde AAA records, verkeerde redirects na een SSL omzetting, gehackte systemen, overbelaste servers met hoge responsetijden of trage databaseverbindingen... en inderdaad niet alleen bij Hostnet. Problemen die voorkomen hadden kunnen worden, maar vaak pas opgelost worden zodra de klant erover klaagt. Dat voor preventie geen geld is in deze [zeer competitieve markt](https://www.usecue.com/blog/the-race-to-zero-in-webhosting/) kan ik begrijpen, maar zeggen dat alle hosting hetzelfde is, is niet waar. Daarnaast is de ene hosting sneller en/of groener dan de andere. Kortom: onderscheidende factoren genoeg, maar daar zet Hostnet niet op in. Sterker nog: het ontkent alle verschillen.

## Onduidelijk product

Hostnet heeft onderzoek gedaan naar MKB-ers en ZZP-ers, en wat blijkt: zij willen eigenlijk helemaal geen hosting, maar een SAAS oplossing (Software As A Service). Een voorbeeld van een SAAS oplossing is een werkende website. Een voorbeeld van hosting is een server waar je op kunt inloggen waar je een website op kunt installeren. Het grootste verschil tussen een SAAS oplossing en hosting is dat een SAAS oplossing volledig ontzorgt, terwijl bij hosting een gedeelde verantwoordelijkheid ontstaat voor het functioneren van de software. Een SAAS oplossing is vaak duurder. De MKB-er en ZZP-er snapt het verschil echter niet en gaat voor het goedkoopste product: hosting en de gedeelde verantwoordelijkheid.

## De oplossing

Het zou veel beter zijn als Hostnet zou differentiëren, zowel in zijn productaanbod als in zijn communicatie. Hosting is een goedkope oplossing voor techneuten. Voor hen is het hostingaanbod van Hostnet prima, maar techneuten bereik je niet met over-simplificatie van het eindproduct. Zij willen specificaties: een server met een volledig controlepaneel, een snelle SSD, een snelle CPU, veel RAM en veel schijfruimte. MKB-ers en ZZP-ers zijn echter, zoals het onderzoek ook aangeeft, meer gebaat bij een SAAS oplossing. Zij zouden zonder twijfel voor een SAAS oplossing kiezen wanneer deze qua prijs zou kunnen concurreren met het hostingproduct van Hostnet.

## Waarom dit relaas?

Een website als een SAAS oplossing, die volledig ontzorgt, is precies wat ik zelf al jaren (met succes) aanbied aan MKB-ers (die een simpele website nodig hebben). Door mijn overhead en kosten extreem laag te houden en door slimmere technologische keuzes te maken kan ik qua prijs concurreren met de hostingaanbieding van bijvoorbeeld Hostnet. Ik kijk daarbij niet naar wat de concurrentie aanbiedt, maar kijk alleen naar wat mijn klant nodig heeft. Specificaties van deze SAAS oplossing met hostingaanbiedingen vergelijken is dus lastig, maar het eindresultaat, de websites, presteren [allemaal bovengemiddeld](https://www.usecue.nl/portfolio/de-babywegwijzer/). Dus: wil je geen tijd besteden aan hosting en vind je het maar een vervelende technische aangelegenheid? Ik ben al je problemen graag voor en lever je topprestaties.