---
title: De boekdrukkunst en het internet
---

Ik had het met mijn moeder over de duistere kanten van het internet: de overdaad aan informatie, meningen en (nep)nieuws en het gebrek aan privacy die het veroorzaakt. Zij maakte de vergelijking met de boekdrukkunst en zei: "Misschien duurde het daar ook even voordat mensen begrepen hoe je daarmee om moest gaan." Dat leek me bijzonder aannemelijk. Er kwam een lijst met verboden boeken. Boeken en mensen werden verbrand. Het was een chaos.

Dat er negatieve kanten aan het internet zitten is inmiddels wel duidelijk. Social media is daarin volgens mij de hoofdschuldige. Het wordt gebruikt om mensen op te sluiten (Turkije), om mensen te manipuleren tijdens de verkiezingen (Verenigde Staten), om op massale schaal mensen hun privegegevens te verkopen (Facebook) of simpelweg om ruzie te maken (Twitter). Het is nu aan ons om te bepalen hoe we hiermee omgaan. 

We moeten selectief worden in hoe we het social media (en het internet) gebruiken. We moeten kritisch worden en keuzes (durven) maken. We moeten inzien dat Facebook een heel heel slecht idee was, en dat datzelfde geldt voor Twitter. Natuurlijk maakt Twitter van iedere burger een journalist, maar het doet dat op een volstrekt onverantwoorde manier. Je ziet dat het vaak dezelfde oorzaken zijn die het immoreel maken, of het nou Twitter is, Facebook of Gmail. Ze maken gebruik van algoritmes die sensatie promoten, ze hebben geen respect voor privacy en ze hebben een immoreel verdienmodel. 

De oplossingen zijn simpel: we moeten platformen met dit soort algoritmes mijden, we moeten mensen tegen zichzelf in bescherming nemen wanneer het gaat om privacy en we moeten ons realiseren dat de prijs die we nu betalen voor social media veel te hoog is. Kortom: wees selectief en kies voor diensten met betere algoritmes, fatsoenlijke privacy en een gezond verdienmodel.